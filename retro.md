**Start, Stop, Continue, More of, Less of Wheel**-retrospektiivitekniikassa retron fasilitaattori piirtää taululle ympyrän, 
joka on jaettu edellä mainituilla avainsanoilla nimettyihin viiteen sektoriin. 
Fasilitaattori kirjaa sektoreihin muistiin retron osanottajien kommentit siitä, mitä tiimin pitäisi ryhtyä tekemään (Start), 
onko prosessissa turhia asioita, joiden tekeminen tiimin pitäisi lopettaa (Stop), minkä hyödyllisten asioiden tekemistä tiimi haluaa jatkaa (Continue) 
sekä mitä kaivataan enemmän tai vähemmän (More of ja Less of). Lopuksi tiimi keskustelee ympyrään päätyneistä huomioista ja päättää yhdessä siitä, 
mitä muutoksia jatkossa tehdään.

**Glad, Sad, Mad**-tekniikassa retron osanottajat kirjoittavat ensin omille lapuille huomioita ajanjaksolta, jonka retrospektiivi kattaa. 
Huomiot voivat olla sekä positiivisia ja negatiivisia, ja koskea myös tiimin ulkopuolella tapahtuvia asioita. 
Tämän jälkeen osanottajat esittelevät lyhyesti lappunsa ja sijoittavat ne taululle johonkin yhdestä kolmesta sarakkeesta: Glad, Sad tai Mad, 
riippuen siitä, mitä tunteita lapun huomio herättää. Glad ja Sad-sarakkeeseen päätyvät iloa ja surua aiheuttavat asiat, 
kun taas Mad-sarake kattaa ärsytyksen aiheet. Tämän jälkeen yksi henkilö ryhmittelee samankaltaiset kortit yhteen, 
ja retron osanottajat äänestävät siitä, mistä aiheista he haluavat keskustella, esimerkiksi niin, että jokainen laittaa merkin niihin kortteihin, 
jotka mieltää tärkeimmiksi (kuitenkin niin, että jokaisella on rajattu määrä ääniä.) 
Tämän jälkeen tiimi ottaa aiheet keskusteltavaksi laskevassa äänimääräjärjestyksessä, ja pyrkii fokusoimaan siihen, 
mitä toimenpiteitä aihe seuraavassa sprintissä aiheuttaa. 
Keskustelua jatketaan kunnes kaikki aiheryhmät on käsitelty tai retroon varattu aika (n 1h) loppuu.
